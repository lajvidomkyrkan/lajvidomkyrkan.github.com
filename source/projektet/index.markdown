---
layout: page
title: "Projektet"
date: 2013-01-19 23:37
comments: true
sharing: true
footer: true
---

Uppsala domkyrka är inte bara ett av Uppsalas allra mest kända landmärken det är också en levande plats för eftertanke och möten mellan människor. Det vill vi ta tillvara på genom att i domkyrkan sätta upp tre levande rollspel (lajv) kring livsfrågor. Vår förhoppning är att dessa spel ska kunna vara underhållande samtidigt som de blir ett underlag för diskussion kring teman såsom mänsklighet, moral och tro. Vi tror att Domkyrkan utgör en utmärkt fond för spel kring dessa frågor med dess symbolvärde som en plats för andlighet och ett levande historiskt dokument.

Det övergripande temat för de tre lajven är identitet och livsfrågor. Vi har valt att fokusera varje lajv kring ett undertema till detta: mänsklighet, moral och tro. Genom de tre spelen kommer vi att röra oss både i historien, en parallell nutid och en möjlig framtid. Läs gärna mer om varje spel under respektive rubrik.

Lokalen där våra lajv utspelar sig är visserligen en kristen miljö men frågorna är inte knutna till en särskild livsåskådning utan är aktuella för alla och alla är självklart välkomna, oavsett om du är troende, ateist, nybörjarlajvare eller inbiten rollspelare.
 
Vi som arrangerar lajven heter Frida Gamero, Sara Engström och Johan Dahlberg. Du når oss på lajvidomkyrkan@gmail.com.

###Vad är lajv?###
Lajv, även känt som levande rollspel, kan beskrivas som en improviserad teater där ingen är publik utan alla är med och spelar. I en påhittad verklighet har alla spelare en roll som skall gestaltas så trovärdigt som möjligt. Men hjälp av förbestämda karaktärsdrag, rekvisita och kläder skapas en så fullständig illusion som möjligt av den påhittade världen. Målet är inte att vinna utan att ha en givande och underhållande upplevelse tillsammans med sina medspelare. Förutom en övergripande ramberättelse finns det ingen handling som är förutbestämd i detalj. I stället skapar man historien tillsammans beroende på hur spelarna väljer att agera.

För mer information om lajv, se gärna Johanna Koljonens sammanfattning om levande rollspel på [youtube](http://www.youtube.com/watch?feature=player_embedded&v=fH_RLgR4DI4).
